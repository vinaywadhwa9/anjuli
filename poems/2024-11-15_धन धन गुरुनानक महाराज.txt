धर्म को देखा था झुलसते,
अज्ञानता और रूढ़ि के साथ।
उद्धार मानवता का करने,
श्री गुरुनानक के उठे हाथ।

आत्म बोध था, पा लिया,
अपनी चिंतन मति के साथ।
सबको लाना है, एक संग,
स्नेह और ममता के साथ।

धर्म पुराणों के संबोधन,
नहीं समझ पाते थे, जन मन।
अपनी वाणी अलख जगाकर,
ईश्वर को पहुँचाया, हर जन।

कर्मों की खेती यह लोक,
इसमें करना है, सब विशेष।
परम पिता का सुन्दर लोक,
पुण्य का संचय हो विशेष।

मानव के संग जीव धारी सब,
विचरण करते दुनियां सारी,
सबसे नाता एक हमारा,
ईश कृपा के, सब अधिकारी।

थे गृहस्थ, त्यागी भी थे।
मोह माया से बैरागी ही थे।
चिड़ियों के बन जाते मीत ,
खेत चुगा के गाते थे गीत।

एक पिता के पुत्र हैं सब,
घृणित नही कोई नही नीच।
कैसा राग, कैसा विद्वेष,
उन्हें भी लाओ, सबके बीच।

निर्मल बुद्धि, करेगी शुद्धि,
धर्म दिखावा नहीं बनाओ।
माला तिलक का भेद नहीं है,
सबको अपने गले लगाओ।

