भटक गया था घर का रास्ता,
पहुँचा एक चौराहे पर।
उलझन और बढ़ गयी थी,
देखा भीड़ हर राहों पर।

सुबह सुबह ही भूख लग गयी,
खुशबू गरम जलेबी की।
चेहरे सब के मोटे से थे,
ठंडक पायी कलेजे की।

कुछ भागे विपरीत दिशा में,
पिछली रात बवाल हुआ था।
किसी के घर के बच्चे को,
चोरों ने घायल किया था।

रोजी रोटी भी कमाना था,
मजदूरों की टोली निकली।
पंडित जी के पूजा की थाली,
मुख मे थी, मंत्रों की बोली।

विद्यालय जाते बच्चों के,
चेहरे के भाव निराले थे।

टिकते पांव नहीं थे जमीं पे
हवा में उड़ते प्याले थे।

फिर देखा कुछ लोग पड़े थे
मदिरा पीकर मतवाले थे।
मुक्त हुए ज्यों सजा काटकर,
किस घर के, रखवाले थे।

कोई रास्ता खाली ना था,
अब कैसे मैं घर जाऊंगा।
चौराहे पर ही अटका हूँ,
डर है कि भटकता जाऊंगा।
