बिछुड़ जाता है, कोई सगा
हिस्सा कुटुंब का, था अपना।
टूट जाता है, कुछ अंदर ही
दर्द औढ़ती, खामोशी घना।

वो माँ थी, पिता था, बेटा था
बिटिया जो, दिल धड़काती थी
भाई या बहन, जीवन संगिनी
जिंदगी उसी से मुस्कुराती थी।

तैरते आते थे, सुनहले लम्हे
सैलाब खुशियों की बहाकर।
वही सब तो बोझिल बन गया
शाम सरकती है,अब रुलाकर।

जिंदगी ठहर, कुछ बता कर जा
क्यों सपने, बुनना सिखाया था।
सुनाकर किलकारी, बच्चों की
कैसे हँसते रहना, बताया था।

कोमल फूलों की, पंखुड़ी
सपनों की चादर बिछायी थी।
गीत गजलों की दुनियों में
छोटी सी महफिल सजायी थी।

पलक मूंद गयी अचानक ही
धमनियां थम गयी जिस पल
चला क्यों गया, वो अपना
जिसने था साथ बिताया कल।

समय के नाव पर होके सवार
मंजिल करीब आती रही है।
जिंदगी अपनी, बपौती नहीं
ये हमेशा किसी की ना रही है।
