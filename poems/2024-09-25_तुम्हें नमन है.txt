हम आभारी हैं, पितर तुम्हारे,
इस दुनियां का बोध कराया।
जन्म मिला फिर जीना सीखा,
सुख का घर संसार बसाया।

कदम कदम पर आई मुश्किल
पार किया और बढ़ते ही गये।
आशीषों और लाड प्यार से,
विजय की गाथा गढ़ते ही गये।

है कोई नियंता दुनियां का,
बहुतों ने है यह पाठ पढ़ाया।
तुम्हारे रूप ने ही हमको,
ईश्वर का आभास कराया।

आज नही हो, इस दुनिया मे,
फिर भी हमारे आसपास हो।
हमे भी जाना उसी लोक मे,
जहां आप सबका निवास हो।

अपनापन और स्नेह लुटाकर
यह सुन्दर परिवार बनाया।
संभलेगी नई पीढ़ी कैसे,
हमको समुचित पाठ पढ़ाया।

तुम्हे नमन है पितर हमारे,
हम हर क्षण के आभारी है।
रास्ते अनजान नही रह गये,
सदियों का यह सफर जारी है।
