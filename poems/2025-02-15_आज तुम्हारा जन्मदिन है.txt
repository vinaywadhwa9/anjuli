कभी नन्ही सी थी गुड़िया मेरी
पूरे घर में समायी दुनियां मेरी।
ईश्वर का अनुग्रह झलकता था
मेरी बाहों मे बचपन पुलकता था।

हर पल, हर दिन, महकता था
घर का हर कोना, चहकता था
वो दिन वो यादें, आज पूंजी है
तुम्हारी तोतली बोली, गुंजी है।

फिर शुरू हुई, पढ़ाई लिखाई
नया अनुभव, सजाकर लायी।
नये शिक्षक, नये संगी आये
नित नयी बातें, घर ले आये।

फूलों के रंग, प्रकृति का संग
नदि,पेड़,पर्वत और आसमान।
सब समाये थे तुम्हारे कमरे में
जैसे बन कर आये हो मेहमान

जीवन का हर दिन, हर पल
खूबसूरत ही बनाया तुमने।
सुंदर दूर अलग, वादियों से
सूरज को था, जगाया तुमने।

डूबता हुआ, शाम का सूरज
मांगता था, अनुमति तुम्हारी।
थक गया, अब जाने दो सखी
कल आऊंगा सिरहाने तुम्हारी।

गजलों से महकती थी शाम,
संगीत की धुन, तुम्हारे नाम।
सब कुछ यूं ही, रहे यह चाह,
ना हो कहीं अब पूर्ण विराम।
