कुछ ज्ञानी है मित्र हमारे
ईश्वर को नहीं मानते है।
कहते देखा नहीं है जिसको
उसे हम नहीं जानते है।

दिखता तो साँस भी नहीं
जीवन उसी से चलता है।
जल की प्यास दिखती नहीं
पीने को मन मचलता है।

सूरज जो एक तारा है
चंद्रमा उपग्रह हमारा है।
इनकी ऊर्जा शीतलता से
अनुप्राणित प्राण हमारा है।

जन्म से पूर्व कहां थे हम
मृत्यु के बाद ठिकाना कहां।
क्या इसमें अपनी मर्जी है
फिर तालमेल बिठाना कहां।

धन की चाहत है, जिनको
जाओ धनिकों का साथ धरो।
चाहत हो विद्या को पाना
तब विद्वानों का संग करो।

ईश्वर की भक्ति चाहो तो
सद्गुरुओं का सत्संग करो।
सुख मिलता हो इस दुनियां में
यश और वैभव का वरण करो

जीवन से प्यार सभी को है
मृत्यु का आलिंगन ही ना हो।
जो जन्मा उसका अन्त ना हो
कैसे होगी यह बात कही।

जब अंधकार छा जायेगा
यह मन, प्रकाश को तरसेगा।
कर्मों की खेती बनायी हो
तब तो सूरज उग आयेगा।

जीवन का मर्म, समझ आया
स्नेह भक्ति विश्वास मिले।
बाहर कोई देव दिखे ना भले
अंतर मन में, हर श्वांस खिले।
