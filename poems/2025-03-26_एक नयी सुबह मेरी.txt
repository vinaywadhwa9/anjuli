फिर सुबह हुई, पक्षी जागे,
उनके कलरव से मैं जागा।
जब धूप हो गयी चमकीली,
मुझसे लिपटा, आलस भागा।

ईश्वर को मैंने नमन किया,
उसने जीवन का सृजन किया
कितने सोये चिर निद्रा में,
अवसर नवीन का वरण किया

भौरों ने सुन्दर गान किया,
जो जागे उनका मान किया।
उड़ चले, विहंग नभ के ऊपर,
जाने किसने, आह्वान किया।

फूलों ने बिखेरी रंग सुगंध
तितली आई, मधु पान किया।
नन्हे शिशुओं की निकली टोली,
उल्लास भरा, अभिमान किया।

नव जीवन उल्लासित कितना,
उत्साह, उमंग, नृत्य और गान
वह स्वर्ग, बना कल्पनिक हैं,
प्रत्यक्ष दिखा, सुर लोक महान

रिश्तों की डोर, रेशमी हैं,
कोमलता गुथी भावनाओं की
आनंद प्रेम ही विखरा है,
पूजा और भक्ति देवताओं की।

शुभ मंगल हैं, इस जीवन में,
बस नेकी को अंगीकार करें।
ईर्ष्या द्वेष या हिंसा को।
कोई ना कभी स्वीकार करें।
