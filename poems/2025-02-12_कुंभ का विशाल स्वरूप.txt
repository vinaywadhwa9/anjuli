क्या होगा इस भीड़ का,
उमड़ आये हैं नर नारी।
महापर्व यह कुंभ का,
अब ना बन जाये लाचारी।

जो दिखता तो नही है,
उस पुण्य का आभास है।
कहीं और भी मिलता होगा
क्या बढ़ती हुई प्यास है।

सैकड़ों वर्षों का ऋत फल,
बस कुंभ का ही नही है।
भारत समस्त आप्लावित है,
यह दंभ की बात नही है।

गंगोत्री से गंगा सागर,
धारा जो बहती आयी है,
इस धरती के मानव के लिये,
स्नेह, आशीष समायी है।

आस्था का सागर उमड़ पड़ा
अनजाने पाप न ले आना।
जब साथी तुम्हे पुकारे तब,
मुंह फेर ना आगे बढ़ जाना।

ईश्वर का रूप छिपा होगा,
वह घड़ी परीक्षा की होगी।
उसको पीड़ा से छुड़ाओगे,
वह पुण्यों की माला होगी।
